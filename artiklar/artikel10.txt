Dubbelmordsmisstänkt norrman kan utlämnas

Nyheter

TT chevron-right Publicerad 10.09 Norrmannen som misstänks för dubbelmordet i Göteborg kan utlämnas till Sverige, slår Oslo tingsrätt fast. Men beslutet kan fortfarande överklagas, rapporterar NRK. Mannen, som är i 30-årsåldern, förnekar brott och har motsatt sig utlämning – men enligt Oslo tingsrätt uppnås villkoren för att en sådan ska kunna ske. – Som en del av domstolens bedömning av förutsättningarna för utlämning är det tydligt att tingsrätten håller med oss om att anklagelsen om dubbelmordet inte verkar vara felaktig, säger Ole Kristian Holtsmark, åklagare vid den norska polisen, till NRK. Mannen har nu tre dagar på sig att överklaga beslutet. Hans försvarsadvokat har inte uttalat sig. Det var den 2 september som två män, även de i 30-årsåldern, hittades ihjälskjutna i en bil i stadsdelen Lunden i Göteborg. Den misstänkte mannen greps under natten till onsdagen efter en dramatisk biljakt i centrala Oslo. Dubbelmordet tros vara kopplat till den pågående gängkonflikten i Biskopsgården.