Expert om Orbáns utspel: Sverige enkelt mål

Nyheter

TT chevron-right Publicerad 10.41 Sverige är ett lätt politiskt mål att attackera för Ungerns premiärminister Viktor Orbán – mitt i den ungerska valrörelsen, enligt experten Anamaria Dutceac Segesten. Senaste veckan har Orbán tagit till sociala medier för att kritisera Sverige. Det är förmodligen ett taktiskt val av en politiker som vet hur han ska positionera sig, enligt Anamaria Dutceac Segesten, docent i Europastudier vid Lunds universitet. – Min tolkning är att Sverige är en lite lättare måltavla för den här typen av kritik som Orbán egentligen vill ha mot flera andra europeiska länder, men som är för stora och för riskabla att kritisera, säger hon och syftar på länder som Frankrike och Tyskland. – Orbáns politik har alltid varit att irritera och retas, men aldrig att korsa en viss gräns för då kan de ekonomiska konsekvenserna bli väldigt allvarliga, fortsätter hon. Det började i måndags när Orbán, i ett inlägg på X, förvrängt siffror från en nyhetsartikel i den tyska tidningen Die Welt och felaktigt hävdade att över 280 flickor misstänktes för lika många mord i Sverige. Artikeln kom lägligt för Orbán som är mitt uppe i sin valrörelse inför Ungerns val i april, enligt Anamaria Dutceac Segesten. Utspelet handlar om att sätta konservativa värden mot progressiva, enligt Dutceac Segesten. Det är viktigt för Orbán då oppositionen för första gången på tio år har en chans att slåss om makten mot Orbáns högerpopulistiska parti Fidesz. – Jag tror det finns en vinst som är mer, låt mig säga, symbolisk. En påminnelse för alla konservativa, både i Ungern men även allmänt att Orbán fortfarande är ledaren, eller en av ledarna, i den här rörelsen – att hans idéer, ideologier och moralitet är på rätt plats.