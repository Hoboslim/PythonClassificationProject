Lula om Trump: ”Finns ingen relation”

Nyheter

TT chevron-right Publicerad 11.20 Brasiliens och USA:s nuvarande ledare har aldrig pratat med varandra. Det säger president Lula da Silva till BBC, och på motfrågan vad han har för relation till kollegan Donald Trump blir svaret: – Det finns ingen relation. USA och Brasilien är världens tredje respektive sjunde folkrikaste länder. Men förbindelserna är bottenfrysta, sedan Trump infört handelstullar på rekordhöga 50 procent – en politisk och ekonomisk hämnd för att Lulas företrädare Jair Bolsonaro ställts inför rätta, och nu dömts, för kuppförsök. På frågan om han har försökt ta kontakt med Trump svarar president Lula i en intervju med BBC: – Jag har aldrig försökt lyfta luren eftersom han aldrig velat ha ett samtal. Trump har i och för sig sagt att Lula kan ”ringa när som helst”. Men den brasilianske ledaren är ändå övertygad om att USA:s regering nobbar kontakt. Som exempel tar Lula att han fick nyheten om tullarna, som är högre än mot nästan alla andra länder, via brasilianska tidningar. – Han kommunicerar inte på något civiliserat sätt. Han la bara ut dem på sin portal, i sociala medier. Lula är tydlig med att han inte har mycket till övers för USA-presidenten. Enligt BBC säger han att om stormningen av Kapitolium i Washington 2021 hade ägt rum i Brasilien hade Trump ställts inför rätta – en pik med innebörden att Brasiliens rättssystem är pålitligare än USA:s. På BBC:s fråga försvarar den brasilianske ledaren sin fortsatt goda relation till Kinas och Rysslands auktoritära presidenter. Lula säger att han och ryske Vladimir Putin knöt starka band då de var statschefer ”under tidigare år” – underförstått att på den tiden hade hela världen en annan syn på Ryssland.